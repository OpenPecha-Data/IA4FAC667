/ /rje btsun bla ma dpal e waM khang gsar mkhan chen ngag dbang blo gros gzhan phan snying po'i rnam thar mdor bsdus dad pa'i dbyangs snyan zhes bya ba bzhugs so/// /na mo
gu ru bhyaH rgyal kun thugs rje'i chu gter las 'khrungs pa'i/ /sum ldan rdo rje 'dzin dbang yid bzhin nor/ /'gro la zab rgyas chos kyi 'dod rgu stsol/ /dpal ldan bla ma'i
zhabs la mgos phyag 'tshal/ /zhes mchod par brjod nas/ rje btsun bla ma dam pa'i rnam par thar pa shin tu bsdus pa zhig gus pas 'bri bar bya'o/ /de yang bdag cag gi drin
can rtsa ba'i bla ma dam pa rgyal ba rdo rje 'chang sum ldan ngur smrig 'chang ba'i skur snang ba dpal e waM khang gsar mkhan chen ngag dbang blo gros gzhan phan snying
po ni/ grub brnyes sngags 'chang du ma byon pa'i gnubs kyi rigs khyad par can las gtsang rong sman thang du/ rab byung bco lnga pa'i me pho byi ba'i lor sku bltams/ ngor
e waM chos ldan du khang gsar bla brang gi zhabs drung du mnga' gsol/ e waM pa'i phyag srol ltar kun tu dgos pa'i gzhung bdun sogs thugs 'dzin dang / cho ga'i phyag bzhes
rnams la byang chub par mdzad/ khang gsar mkhan chen ngag dbang blo gros snying po las sdom pa gsum gyi bka' drin nos shing thugs kyi sras dam par gyur/ sku chung ngu nas
nges 'byung dang byang chub kyi sems rin po che lhan skyes su mnga' ba'i stobs kyis mdzad spyod thams cad 'phags pa sa chen po la bzhugs pa'i rnam thar dang tshul mtshungs
pa kun la gsal bas zhabs drung dam pa rin po che zhes de dus sa ngor gyi bstan 'dzin kun gyi dbus na rgyu skar gyi khrod du zla ba ltar mngon par 'phags par gyur/ rje
'di'i gsung rtsom thor bu'i gras shig na 'khrungs rabs gsol 'debs 'dra ba mdzad byang med par 'phro can lta bu zhig bzhugs pa 'di ltar/ dmigs med spros bral chos sku'i dkyil
'khor bzlums/ /bde chen longs sku'i zer brgya rab tu grol/ /'gag med sprul pa gdul bya padmo'i gnyen/ /spyan ras gzigs dbang sa gsum mgon du bsngags/ /rgyal rigs nyid
las grub pa'i brtul zhugs 'chang / /mkha' 'gros rjes bzung mngon du gyur pa yi/ /rtogs pa brnyes shing bdud dang mu stegs kun/ /tshar gcod rjes 'dzin mdzad pa de la 'dud/
/gang zhig DA ki ma yis rjes bzung zhing / /tshe 'dir bde chen mchog gi dngos grub brnyes/ /gzugs sku ma spangs po tA la yi rir/ /dngos su gshegs mdzad ku ku ri par 'dud/
/mkhas grub bye pa'i dbus na gser ri bzhin/ /lham mer gsal ba Arya de ba'i sras/ /gangs can ljongs 'dir dam pa rgya gar grags/ /ka ma shI la de la snying nas 'dud/ /'jig
rten dbang phyug thugs rje'i sgyu 'phrul las/ /'chi med gzhon nu'i sras su skur bstan pa/ /sa skya pa zhes srid na zla bral ba/ /kun dga' snying po de la bdag cag dad/
/snying rje'i rang gzugs dbang drag 'bar ba'i skur/ /yongs bzhengs snyigs dus 'gro 'dul sprul pa'i sku/ /brtson 'grus bzang po mtshan gsol lcags zam pa/ /thang stong rgyal
pos tshe rabs rjes 'dzin gsol/ /zhes 'byung bas skyes chen de rnams kyi rnam sprul du nges pa rnyed/ sku na gzhon dus khang gsar bla brang 'byor pa shin tu phra bas khams
phyogs su 'bul sdud la chibs bsgyur gnang dgos byung ste/ de dus rdzogs chen mkhan po gzhan

dga' rin po che dang mjal 'phrad skabs sa skya pa'i lta grub skor la bgro gleng byung bar rje 'di nyid sku na phra zhing sngar phan gzhung lugs slob gnyer mdzad khoms byung
med pas gsungs lan ji bzhin phul ma thub pas thugs ma bde ba dang bcas/ da ni khang gsar bla brang gi zhabs 'degs 'grub rung ma 'grub rung / rgyal ba'i bstan pa rin po che
tshul bzhin nyams su len par sngon du thos bsam gal che bas/ mkhas pa'i dbang po 'di nyid kyi drung du slob gnyer zhig bya dgos snyam du thugs dam bcas te/ rjes su 'dzin
par zhu zhus pas/ khong gis khyed rang khang gsar bla brang gis 'bul sdud la btang bas 'bul sdud la phebs/ thos bsam gyi dka' spyad ngal dub bzod par mi nus gsungs kyang
/ nan tan chen pos gsol ba btab pas mthar zhal bzhes thob/ de nas rje 'di'i sku'i gcen po gling 'go rtse zhabs rgan ma dang / sku tsha brag ra rdo rje 'chang rnam gnyis
la slob gnyer gnang rgyu'i thugs mos yod lugs rgyu mtshan rnams zhus pas/ sku gcen rin po ches/ khyed lo na gzhon pas slob gnyer byas na shin tu 'thad/ 'tsho chas ji dgos
ngas bsgrub 'ong / khang gsar bla brang la 'di nas lo 'bul chen chung gang thub brdzong 'thus gsungs pas thugs la tshad med pa'i spro ba 'khrungs/ de nas chos rgyags sogs
grabs mdzad nas/ rta drel gnyis gsum zhig dang / zhabs phyi bcas rdzogs chen du phebs/ rdzogs chen gyi thod rdza khrod mthon po zhig na mkhan po gzhan dga' bla slob rnams
'chad nyan mdzad bzhin bzhugs yod skabs/ rje 'di nyid phebs pa'i snga nub tu/ mkhan po gzhan dga' rin po che'i mna' lam du/ bud med rin po che'i rgyan can lag na bum
pa thogs pa kha dog mi 'dra ba lngas mgrin gcig tu 'di ltar/ theg pa gsum dang grub mtha' rnam pa bzhi/ /rgyud sde bzhi dang so so'i dbye ba bcas/ /chos nyid dang mnyam
chos can ma lus pa/ /sa chen gnas pa'i 'phags chen spyod yul yin/ /ces brjod de bum pa phul byung bar/ phyi nyin khong gi mnal ltas de nga la mi lta/ de ring nga'i drung
du slob ma gsar pa su slebs na de sa chen po la gnas pa'i 'phags pa yin pa'i lung bstan red ces gsungs pa bzhin/ de'i nyin rje 'di nyid rdzogs chen du phebs te mkhan po gzhan
dga' rin po che dang mjal ba yin 'dug /mkha' 'gro'i lung bstan gyi rdo rje'i tshigs bcad 'di phyis e waM chos ldan gyi mkhan khrir mnga' gsol skabs gzhan dga' rin po
che'i ljags rtsom zhabs brtan gsol 'debs su'ang bkod gnang yod/ de yang rje nyid kyi gsung las/ rdza'i rta mi thar bas rdzogs chen dgon nas khal ma gsum dang lam ston bcas
gra sgrig gnang ba ltar phyin pas shin tu mtho ba'i rdza khrod nas du ba sngo bun ne byed pa mthong bas/ lam ston gyis rdza gseb pha gir bla ma gzhan dga' bla slob rnams
bzhugs yod pa red zer/ de nas phar tsam phyin pas rkang gling gi sgra lta bu zhig thos pa na/ bla ma grwa slob rnams chos gos snam sbyar gsol ste ser sbreng spos sne dang
/ chos thun tshogs dus ri dwags kr-iShNa sa ra'i rwa zhig dung gi tshab mdzad kyin yod pa de'i sgra dang bcas bsu ba mdzad pa mjal ma thag bla slob rnams la mi phyed
pa'i dad pa dang yid la dga' ba bsam gyis mi khyab pa skyes/ zhes dang / ngas dpe cha blta dus brtson 'grus gang

'tshams byas yod/ mtshan la mar me'i 'od du dpe cha blta bzhin pa'i ngang mar me mi gsal ba lta bu byung ste phyogs su bltas pas nam langs zin pa de 'dra lan mang po byung
myong gsungs/ tshad ma rigs gter zhu ba'i skabs kha cig gis sa skya pa'i ba lang rtog dpyod byed pa de la dgos pa cang ma mchis zer ba sogs rtsed mo zhu ba lta bu gsan pa
dang / lhag par thugs stobs bskyed de/ rje nyid nas kyang tshad ma rigs gter sho lo ka re rer nyin bdun re bsam blo btang nas sbyangs pa yin/ ces gsungs/ gzhan yang sde
gzhung mchog sprul a 'jam rin po che dang / sga pa bla ma 'jam dbyangs rgyal mtshan dang / bla ma dge 'dun mched zhal/ kun dga' blo gros sogs la'ang tshad ma la nan tan chen
pos bslab dgos pa'i zha ta mdzad/ gzhan dga' rin po cher ba so las bzos pa'i ga'u chung ngu zhig yod par/ zhal slob gser kha chos grags kyis khyed kyi drung du stod mnga'
ris nas smad dar mdo yan gyi mi mang po 'dus pa rin po che'i ga'u nang dbang sdud 'khor lo 'dra yod dam zhus pas/ bla ma gzhan dga' rin po ches rje 'di la sku zhabs
rin po che zhes mtshan 'bod gnang bas/ sku zhabs rin po che la dbang sdud 'khor lo bsgrubs zer yang chog /de min kho rang tsho yong ba las ngas dbang sdud 'khor lo gang yang
bsgrubs med gsungs/ khams bye'i bshad sgrub dar rgyas gling rdzong gsar slob grwa btsugs nas ring po ma lon pa'i dus su slob gnyer ba rnams la bar chad kyi rnam pa ci
rigs par byung skabs/ chos skyong zhal bzhi pa'i phrin bcol rdo rje 'chang dbang ma ljags rtsom mdzad pa bshad grwar chag med gsungs pa nas bar chad kyi rigs kun zhi nas
'chad nyan shin tu 'phel bar gyur/ skabs 'dir sde gzhung bla ma chos 'phel rin po che sogs kha shas kyis chos skyong zhal gzigs skabs su mdzad par bzhed/ gang ltar deng
sang sa ngor tshar gsum gyi dgon khag rnams nas tshad mar 'dzin cing phrin bcol 'di nyid rgyun du gsungs shing dar rgyas che bar yod/ ma zad sku na chung ngu'i dus na chos
skyong spyi dang / khyad par dpal mgon zhal bzhi pa 'di nyid lus dang grib bzhin 'bral med du 'grogs te dngos su zhal gzigs yod pa the tshom ma dgos/ yongs 'dzin dang zhabs
'bring pa gzhan gyis kyang skabs re la don med du zhed snang yong ba dang / byi'u phrug g.yer kha'i skad thos pa sogs chos skyong 'go ba'i rtags yig nas 'byung ba bzhin
ngo mtshar ba'i rtags yang yang yong gi yod pas gang zag rab ma bsgrubs kyang 'grub pa'i gang zag yin pa la the tshom cung zad kyang ma dgos so/ /yang khams bye'i bshad
grwar phebs bzhugs skabs bshad grwa'i logs bris nang beka brtse'i sku chung ngu zhig yod pa de shin tu chen po zhig tu gyur te gyang logs cha tshang khyab pa'i gzigs snang
ngo mtshar can byung ba de skabs bka' bsgo 'phrin bskul nan tu mdzad pa ltar/ chos srung chen pos kyang chos grwa chen po'i phrin las tshul bzhin sgrub pa zhal gyis
bzhes pa bzhin/ rgyun dang dus su beka brtse'i gsol mchod mdzad dgos pa'i bka' khyab stsal ba ltar phyag bzhes mdzad bzhin de ltar lags pa dang / skabs skabs su rje nyid
kyi zhal snga nas/ padma thang du lo gsum mtshams la bsdad/ /zhal zas dril kha ma zhig mtha' ru 'khyol/ /grub

thob zla tshig pa la phyag 'tshal lo/ /de ni zla ba re la tshig re blo la zin te grub pa thob pa red yang yang bka' bstsal ba gus pa'i blo la nges pa byung yang lung bstan
lta bu gang yin rmongs pas ma rtogs so/ /yang nged zhabs 'bring pa kha shas zhig la/ rje rdo rje 'chang chen po'i zhal snga nas nga spu gu chung ngu'i dus kha mang po zhig
yin pa 'dra/ dge rgan thugs gtum pa zhig yod pa de la/ gur gyi mgon po sa gang 'dra thob ces bka' 'dri zhus pas sa bcu thob pa red gsungs/ de bzhin du spyan ras gzigs dang
'jam pa'i dbyangs sogs sa gang la bzhugs zhus pas/ skabs re dngos gnas kyi lan mdzad/ skabs re bka' bskyon gnang / yang kye rdo rje sogs yi dam rnams sa bcu gsum thob
gsungs/ nga rang gi bsam par ston pa thugs rje can shAkya thub pa bstan pa'i bdag po yin pas sa sum cu tsam thob yod nges bsam pa yong gi yod kyang da cha bsam dus spu gu'i
bsam pa rang red gsungs pa shin tu ngo mtshar ba'i gsung ngo / /sde gzhung mchog sprul a 'jam rin po ches rje 'di'i mtshan gsung ba'i dus thams cad du phyag thal mo spyi
bor bzhag ste grub chen dam pa rin po che zhes bsngags brjod chen po mdzad/ rgyun du tshul khrims kyi dri bsung gzims khang gi phyi nang kun tu khyab pa dang / phebs
shul du'ang tshul khrims kyi dri bsung yun ring tshor ba sogs dam pa'i rang rtags du ma mthun snang du gyur pa dang / tshe tshad lung bstan 'phyug med du thig pa sogs mngon
mkhyen thogs pa med pa mnga'/ sngon gnas rjes dran gyi yon tan mnga' ba yang / ngor dgon nas rta nag thub bstan dgon du chibs bsgyur mdzad skabs/ rgyal chen rtse'i lung
pa'i sa stong zhig tu phebs pa na/ ya 'di na khyim tshang gnyis yod pa da mi 'dug gsung ba de 'phral zhabs phyi rnams nas ci lags zhus pas/ nga rgan po 'chal ba red gsungs
gsang ba mdzad/ rjes sor zhabs phyi rnams nas yul de'i mi la dris pas mi rgan rnams kyis sngon khyim tshang gnyis yod kyang chus khyer ba red zer ba dang / yang mus la
phebs skabs thang stong zhig gi dkyil na rdo phung 'ga' shas yod sa zhig tu chibs gzhol te sku ngal gsos bla slob thams cad zhal tog re gnang nas phebs pa dang chibs btegs
rdo gru bzhi che ba zhig 'dug pa de nas chibs dgos bka' bstsal/ chibs gong du nga skye ba sngon ma bla ma rgya bo rta nag po yod pa zhig rdo 'di'i steng nas rta mang
po zhon myong gsungs pa de su lags zhus pas nga rgan po 'chal ba red gsungs te gsang ba mdzad/ de ni grub chen thang stong rgyal po'i sku skye bzhes pa thugs dran gsos gnang
ba yin 'dug /mdor na 'di ni mtshon pa tsam las sngon gnas rjes dran rnams dang / sprul sku ngos 'dzin zhus pa'i bka' lan khag mjal ba na dus gsum lag mthil du gzigs pa
lta bu mngon mkhyen la thogs pa med pa'i yid ches snying nas mchis so/ /ngor e waM khang gsar mkhan chen ngag dbang blo gros snying po las sdom pa gsum gyi bka' drin nos/
rdzogs chen mkhan chen gzhan phan snang ba las mdo sngags gzhung lugs rgya mtsho lta bu gsan bsam mthar phyin pa mdzad/ ngor dpon slob 'jam dbyangs blo gter dbang po dang
/ brag ra rdo rje 'chang 'jam dbyangs chos kyi nyi ma sogs las gsung ngag lam 'bras/ rgyud btus/ sgrub thabs/

mgon po'i chos skor/ zhal sogs rje btsun sa skya pa'i snyan brgyud kyi gdams pa rnams dang / gzhan yang grub mtha' ris su ma chad pa'i dbang lung khrid bka' mang po gsan/ de
bzhin du mthu chen 'jam dpal bstan 'dzin/ mgon po'i grub chen nyi dga' rin po che/ 'jam mgon ngag dbang legs pa/ mkhan chen bsam gtan blo gros sogs las thun mong ma yin
pa'i snyan brgyud khag gsan te sgom pa'i nyams bzhes mthar phyin par mdzad do/ /phyis byon sa skya pa'i bstan 'dzin zhig la dbang bka' 'chad spel mdzad phrin rje 'di las
bka' drin che ba ma byung ba'i tshad du nges pa'ang / gdan sa chen po dpal ldan sa skyar lo ngo gsum gyi ring rgyud sde rin po che kun las btus pa'i dbang lung khrid gsum
cha tshang stsal/ gdan sa 'og ma rtsed gdong chos sde srid gsum rnam rgyal dgon du gsung ngag lam 'bras slob bshad/ mus stag mo gling dgon du gsung ngag lam 'bras slob
bshad/ rta nag thub bstan rnam rgyal dgon du gsung ngag lam 'bras slob bshad/ sgrub thabs kun btus/ rgyud sde kun btus bcas dang / gser mdog can gyi chos grar sgrub thabs
rin po che kun las btus pa gnang / ngor e waM chos ldan du mkhan po mdzad ring dus chos gsung ngag lam 'bras tshogs bshad lan grangs dang / rdo rje phreng ba/ phyis su mda'
khar khang gsar bla brang du gsung ngag lam 'bras slob bshad gsung chos 'phro can/ rgyal rtse gur par ngor lugs dkyil 'khor bdun sogs kyi dbang gnang ba'i skabs kyi gnas
tshul cung zhig thos pa/ lo gcig rgyal rtse dpal 'khor chos sder dgon khag bcu drug yod par bod gzhung dga' ldan pho brang pa chen po'i bka' dgongs ltar/ rang rang gi
thob khungs nas mtshan ldan gyi bla ma re gdan zhus kyis chos lugs rang rang gi cho ga phyag len dbang lung khrid gsum/ gzhung khrid sogs bstan pa rin po cher dag ther rgya
cher mdzad skabs/ gur pa grwa tshang gi chos lugs sa skya yin stabs sa skya gong ma bdag khri rin po cher gdan zhu snyan 'bul zhus pa/ bdag chen rin po che chibs bsgyur
ma grub pa sku tshab tu mkhan chen 'di nyid dang / rta nag mkhan chen mi pham ngag gi dbang phyug lhan rgyas bod zla lnga pa'i nang tsam chibs bsgyur gnang ba/ lo der
char chu shin tu dkon pas skye bo rnams yi mug chen po byung / dgon khag gzhan gyi bla ma rnams sngon la phebs yod pa dag la/ rgyal rtse dpon 'bangs bcas nas char 'beb zhus
pas char ye ma byung ba na skye bo rnams nas skyo glu blangs pa/ dgon pa bla mas gang song / /brag la nyi phyur don song / /dril bu'i sing sing ma gsung / /lung chung
rdul gyis khengs pas/ /zhes dang / de nas gur pa'i bla ma mkhan rdo rje 'chang 'di nyid phebs pa dang / yang bskyar char 'beb zhus pa/ rje nyid kyis gong byon skyes chen
rnams nas char 'beb gnang ba lhag khong gis phan thogs yong min bka' gnang yang / de dag gis nan zhus ltar zhal bzhes mdzad nas/ lha 'dre rnams la bka' shog /byin rten/ gdug
rdzas/ ljags mdud/ dar kha bcas yig rgya bzos te rgyal rtse rdzong gi steng nas rlung la bskur gnang mdzad de nas char rgyun rim gyi babs te ston thog gi rtsa ba tshugs
pas skye bo pho mo thams cad rab tu dga' zhing glu blangs pa/ gur pa'i bla ma phebs byung / /spang la sngo

gdan btings so/ /de 'dra'i char pa phabs na/ /lung chung chu yis khengs pas/ /zhes rdo rje 'chang 'di nyid kyi thugs rje dang mthu stobs kyi nus par snying nas yid ches kyis
rang rigs bod mi lta ci/ lcang lo'i in ji dmag dpon rnams dad mos kyis mjal khar bcar ba ma zad dmag sgar du'ang gdan 'dren zhus nas gus bkur rgya cher zhus/ dgon par dpal
kye rdo rje/ rdo rje gur/ sambu Ta/ bde mchog lu nag dril gsum/ gsang 'dus 'jam rdor/ mi bskyod pa/ rdo rje phur pa stod las dang smad las sogs dngos sta 'brel ba'i dbang
chen khag mang po dang / gzhan yang rang rang gi ngor 'dod lha'i dbang rjes gnang / byin rlabs/ bka' gtad/ de dag gi rgyab bsten lung khrid man ngag dang bcas skal ldan
rnams kyi re ba yid bzhin du tshims par mdzad do/ /'di ni mi pham ngag gi dbang phyug mchog dang / rgyal rtse gur pa'i mkhan po gsang sngags mthu stobs de'i dge rgan
bcas las thos so/ /yang skyabs mchog 'khor lo'i mgon po mchog khams phyogs su bstan 'gro'i don la chibs bsgyur skabs/ brag g.yab 'dre ngan zhes pa sgar chen po phub pa kun
gyis mthong zhing / de phyogs rgyu 'grul byed pa'i skye bo kun la rtag tu gnod 'tshe byed cing / bla chen mi chen mang po gson por 'khrid de bran du bkol ba sogs kyi grags
pas/ phyogs der skye bo kun 'grims 'grul bya mi nus pa'i sa phyogs der mgon po mchog nub gcig bzhugs zhag mdzad cing / de nub rdo rje nag po chen po'i ting nge 'dzin
la bzhugs te/ 'dre ngan bdug pa can gri gug gis dum bur btub ste zhal du bstab pa'i thugs nyams byung ba/ phyi nyin zhabs 'bring rnams la/ mdang nub nga la nyams snang de
lta bu byung ba da lta'ang kha'i nang khrag dri bro 'dug zhes bka' stsal ba de nas bzung sngon bla chen nus pa can du mas zhi drag ji ltar mdzad kyang / ma thul ba'i 'dre
ngan 'khor bcas ming lhag tsam du gyur cing / 'dre sgar de yang 'ja' yal ba bzhin shul tsam yang med par gyur te/ phyogs der rgyu 'grul byed mi rnams bag phebs su bskyod
thub pa byung / yang khams phyogs rang dgon zhig tu rdo rje phur pa'i sgrub pa mdzad skabs/ sku mdun gyi mgul phur las sing sgra rgyun ring por bsgrags cing / dngos su
'gul ba der yod gsung zhabs dang / zhabs 'bring kun gyi mthong ba dang / gzhan yang rje 'di nyid kyi sgrub pa mdzad pa'i sa bcud bum pa gang du yod pa'i yul gru der char
chu 'phel zhing / lo phyugs legs pa sogs bde skyid kyi dpal yon gsar du bzhad pa'i lo rgyus mang po yod 'dug /yang rje 'di nyid kyis dpal e waM chos ldan khang gsar bla brang
du/ rgyud sde rin po che kun las btus pa'i gsung chos thog mar bka' drin stsal nyin/ nam mkha' nas lha'i bu mo gnyis kyis bsil snyan 'phrol bzhin bstod pa ngo mtshar
can sho lo ka gcig dbyangs su len pa dag snang can rnams kyis mjal ba dang / gzhan yang o rgyan gyi slob dponachen po sogs sangs rgyas byang sems mang po zhal gzigs lung
bstan sogs rgyun mar yod 'dug /lhag par du sku tshe hril por bshad sgrub spel mar gnang bas 'chad spel mdzad pa'i rnam grangs mtha' dag brjod kyis mi lang ngo / /ched du
dkor sdud la nam yang ma byon kyang dad pa dang ldan pa'i slob ma dang sbyin bdag rnams kyis dngos rdzas kyi

'bul ba char ltar babs pa rnams kyang rang don du spyad pa dang bar ma dor chud mi za bar chos phyogs su btang bar mdzad pa'ang / ngor thar rtse mkhan rin po ches e waM chos
ldan gyi gtsug lag khang gsar pa bsam grub mthong grol chen mo bzhengs pa'i nang / skyabs mchog rdo rje 'chang chen po 'di nyid kyis rten gyi gtso bor ston pa thub pa'i
dbang po'i sku brnyan rgyu rin po che gser dngul zangs sogs las bskrun pa'i thog tshad ma/ de mtshungs bzhugs khri rgyab yol bzang gos kyi na bza' dang / 'khor byang chub
sems dpa' byams pa dang / 'jam pa'i dbyangs gnyis bzhengs stabs su yod pa'i rten ngo mtshar can/ de'i mdun gser dngul kho na las grub pa'i mchod phreng tshar du dngar ba
du ma bzhengs par mdzad/ yang rtsed gdong du lam 'bras gnang ba'i skabs shig ngos la gshin gson gyi 'brel thogs ji snyed par ci zhig mdzad na phan thabs che snyam du thugs
la dgongs pa'i nub mo mnal dang 'od gsal 'dres pa'i ngang la bud med dmar mo zhig gis 'di srid pa'i rgyal mtsho yin zer ba'i khrag gi rgya mtsho shin tu rgya che ba'i
dbus na gser gyi rdo rje rtse lnga pa chen po las 'od zer mtha' yas pa rab tu 'phro ba zhig gzigs pas/ de dag gi ched du mi 'khrugs pa'i sku zhig bzhengs nas phan che ba'i
brdar dgongs te/ khang gsar bla brang du lha khang gsar bzhengs dang / de'i nang mi 'khrug pa'i sku thog tshad gnyis pa khri rgyab yol rgyan drug dang bcas pa/ de'i g.yas
g.yon du sku mi tshad tsam gyi tshe dpag med/ sgrol ma/ birWa pa/ pad sdong las 'khrungs tshul gyi gu ru snang srid zil gnon yab yum bcas pa/ de dag la'ang khri rgyab
yol sogs mdor na bla ma yi dam gyi sku brnyan rnams gser zangs las grub pa rin po che'i phra rgyan sna tshogs kyis spud pa/ de dag kyang sla bcos su ma song bar cha tshad
dang bzo bkod phun sum tshogs pa/ gzungs zhugs bsam gyi mi khyab pa dang / rab tu gnas pa sogs byin rlabs gzi 'od 'bar ba'i mchod sdong chen po bzhengs par mdzad/ gsung
rten lam 'bras/ rgyud sde kun btus/ sgrub thabs kun btus/ sa skya bka' 'bum/ rnams kyis mtshon glegs bam brgya phrag mang po bzhengs par dpe dril na bza' yang da phrul dmar
ser gnyis re gdong dar gsol ba sogs phyag dper ha cang thugs gtsig che bar mdzad/ gzhan yang rgyud sde khag gi dkyil 'khor ras bris las grub pa ngo grangs brgya dang
dgu bcu go bzhi dang / dbang rdzas tsakli brgya phrag lhag pa bcas/ de dag kyang rgyud sde so so'i mngon rtogs dang bstun lha grangs/ sku'i rnam 'gyur/ sku mdog /phyag mtshan
sogs zhib dpyad lan mang mdzad de tshad dang mtshan nyid yongs su rdzogs par gsar bzhengs mdzad pa sogs rgyud sde thams cadakyi gsal byed dam par gyur/ rgyun du'ang
nyin rer mchod me brgya rtsa re/ sgrol bstod phyag 'tshal nyer gcig tshar nyer lnga re chag med/ skabs su lha sa sogs su mchod me 'bum phrag 'bul bar mdzad pa sogs bsod nams
mchod sbyin gyi mdzad phyogs kho na'ang ngo mtshar blo yul las 'das so/ /de lta bu'i skyes bu dam pa 'di ni dgung grangs bdun cu don bdun par bzhugs nas bstan 'gro'i
don mtha' klas par mdzad mthar/ sku tshe mtha' ma'i mdzad pa bstan tshul ni/ gong du gsal ba ltar khang gsal

bla brang du chu sbrul lo'i zla ba drug pa'i tshes nyer lnga nas bzung skal ldan 'dus pa brgya phrag skor la gsung ngag rin po che gsang chen slob bshad zab mo'i gsung chos
bka' drin bskyang zhing / dgung na ches smin tshul bzhes pa dang / sku khams kyang skabs re dwangs min lta bus/ gseng bar rnams su chos mtshams yun ring tsam du ma 'jogs
gnang mdzad cing / sku khams dngas skabs su bka' dbang dang / bka' khrid rnams rdo rje 'chang nyid nas stsal zhing / de skabs dgung grangs smin po de tsam phebs rung / bka'
dbang stsal skabs nyer lnga'i grangs bcad kho nar mdzad pa ma zad/ mtha' na dpung skud 'dogs pa tshun slob ma re re bzhin rdo rje 'chang rang nas mdzad pa sogs ngor chen
rdo rje 'chang gi rnam thar ji bzhin bka' drin bskyangs/ ljags lung rnams thugs sras zhabs drung rdo rje 'dzin pa chen po ngag dbang bstan 'dzin snying po'i zhal snga
nas stsal zhing / bod zla dgu pa sa mchod chen mo'i skabs gtsug khang gsar pa rten dang brten par bcas pa legs grub kyi dpal kye rdo rje'i sgo nas rab tu gnas pa'i cho ga
zab rgyas nyin gsum ring bskyang / gang ltar bod zla gnyis pa tsam nas sku khams cung rnyog tshul bzhes te gsang dbang gi bka' khrid grub nas/ sher dbang gi bka' khrid
ma 'tshugs bar der chos mtshams 'jogs gnang gi khang gsar bla brang dang / zhal slob tshogs yongs nas zhabs rim rgya cher bsgrub gnang mdzad cing / gsol sman gyi 'phrod bzhes
bcas zab nan mdzad kyang / sku khams dwangs bskyed de tsam ma bzhes zhing / mthar bod zla bzhi pa'i tshes shar nas sku khams cher rnyogs tshul bstan pa/ tshang mas sems
'tshab dang bcas/ bod zla bzhi pa'i tshes bcu gcig nyin bla sprul rnams kyi gtso mdzad zhal slob grags gras hrag 'dus nas gzims chung du/ sgrol dkar yid bzhin 'khor lo'i
sgo nas brtan bzhugs bstar 'bul dang / snyigs dus kyi 'gro ba spyi dang bdag cag rnams kyi mgon skyabs dam par sku tshe zhabs pad brtan pa'i phyag 'tshal ngu 'bod kyi
gsol ba ji tsam btab kyang / da skyon med mi yong ngam gsung ba tsam las/ zhal bzhes gsal po zhig ma mdzad/ phyi dro sku khams cung dwangs tshul gyi sku bzhengs mdzad de
gzims chung nang sku 'cham cung zad mdzad/ de'i phyi nyin tshes bcu gnyis la nam rgyun ltar sku bzhengs mdzad rjes thog kha'i rgyal mtshan la nyi ma shar 'dug gam zhes bka'
'dri mdzad pa zhabs 'bring rnams nas/ rgyal mtshan la nyi ma shar 'dug zhus pas/ de 'phral kha seng gi sgrol dkar bum chu khyer shog gsungs te bum chu dang 'phel gdung
dang / byin rten sne mang bzhes rjes/ zhabs rdo rje'i skyil krung dang / phyag gnyis mnyam bzhag mdzad grabs lta bur/ slar gu ru snang srid zil gnon gyi bzhugs stabs kyis
gdul bya rtag 'dzin can rnams chos la bskul phyir re zhig gzugs sku'i bkod pa chos dbyings su bsdus pa'i tshul bstan pa/ slob 'bangs ltos bcas kyi bsod nams kyi nyi ma
nub cing / mya ngan mun pa'i khung bur tshud de/ mgon skyabs dpung gnyen dang bral yang ci bya bral/ slob tshogs yongs nas dgongs rdzogs mchod sprin dang 'brel/ dpal kye
rdo rje dang / rje btsun rdo rje rnal 'byor ma/ bcom ldan 'das kun rig rnam par snang mdzad bcas kyi dkyil 'khor

zhal phye nas gdung sgrub nyin grangs du ma dang / mthar gdung mchod dngos gzhi nyin/ khang gsar bla brang gi gtsug lag gsar pa'i nang phyogs bzhi dbus bcas nas rgyud sde khag
gi bsregs blugs dang 'brel/ sku gdung rin po che me mchod 'bul sgo tshugs pa dang mnyam bar snang 'ja' sprin gyis gang ba'i gseb nas kha char 'dra ba la bzo dbyibs me
tog 'dab ma bzhi/ brgyad/ bcu gnyis/ bcu drug yod pa du ma rgyun ring babs zhing / sa thog tu zag ma thag yal 'gro ba zhig 'dug /nyin shas rjes zhabs drung rin po mchog
gis gdung khang zhal phye nas gzigs skabs phyogs kun dri bzang pos khyab cing / gdung rus re re nas bla ma yi dam sangs rgyas byang sems/ gsung rten yig 'bru/ thugs rten
mchod rten sogs kyi rang byon ngo mtshar can du ma dang / khyad par gdung khang dbus su padma'i sdong po lta bu zhig 'dug pa zhal phye nas gzigs skabs dbus su thugs ril po
dang / g.yas g.yon gnyis su spyan 'od 'tsher 'tsher byed pa/ mdun du ljags shin tu srab pa rtse mo nas cung zad ma tshang ba ma gtogs sku'i dbyibs ji lta ba bcas thugs
ljags spyan gsum lhan cig tu byon pa'i rten ngo mtshar can sogs gdung rus rnams sgrub chog dang / khrus gsol sogs rgyun ring mdzad rjes bla ma yi dam sangs rgyas byang sems
chos srung nor lha'i sku brnyan brgya phrag du ma sman 'dam dang mnyam du bsres te gsar bskrun mdzad rjes phyi nang gi gdung rten gsar bzhengs mdzad rgyu sogs mna' bo'i
mdzad bzang ltar thugs dgongs rdzogs pa'i mchod sprin spro bar brtson pa rgya cher mdzad/ de ltar skyabs mchog 'khor lo'i mgon po/ /sde snod rgyud sde kun gyi glegs bam
gcig pu/ dug gsum nad kyi mnar ba'i 'gro ba yongs kyi sman pa chen po/ /rab 'byams dkyil 'khor rgya mtsho'i spro dang 'du ba'i byed po khyab bdag rdo rje 'chang chen sum
ldan ngur smrig 'dzin pa'i skur bzhengs pa/ mkhan chen chos kyi rgyal po mchog gi mtshan snyan gyi grags pas phyogs kun khyab pas skabs der byon pa'i dpal ldan sa ngor tshar
gsum gyi bstan 'dzin rnams kyi dbus phyogs dang ris su ma chad pa'i skyes chen thams cad/ bdag nyid chen po gang de'i zhabs kyi padmo la ma bsten pa med pa lta bu ste
re re nas bgrangs kyi mi lang mod/ yongs grags kyi zhal slob grags che ba 'ga' zhig gi mtshan tsam smos na/ dus gsum rgyal ba'i spyi gzugs o rgyan gyi slob dpon chen po
bsam bzhin du 'khon gyi rigs su byon pa khri chen rdo rje 'chang drag shul phrin las rin chen mchog gi zhal snga nas kyi kyang / mgon po mchog gi sku che ba'i yon tan la
thugs yid rab tu 'phrogs te/ phyis su gdan sa chen po dpal ldan sa skyar phebs skabs zhig la dpal kye rdo rje'i rgyu lam gyi dbang cha tshang gsan bzhes mdzad pa'i tshul
rdo rje 'chang nyid kyi zhal gsung rnam thar du gsal ba ltar dang / de bzhin phun po'i khri chen ngag dbang mthu stobs dbang phyug /gang de'i sku'i gcung ngag dbang mkhas
grub rgya mtsho/ sgrol pho'i 'khon ston yab rje ngag dbang kun dga' rin chen dang / gang de'i sku'i gcung ngag dbang kun dga' rgyal mtshan/ dengs skabs kyi dpal sa skya'i
khri 'dzin sgrol ma pho brang pa/ /ngag dbang kun dga' theg chen dpal 'bar phrin las bsam 'phel dbang gi rgyal

po dang / phun pho'i 'khon gdung 'jigs bral ngag dbang kun dga' bsod nams dang / gang de'i sku'i gcung ngag dbang kun dga' bkra shis/ thugs kyi sras brgyud 'dzin gyi gtso bo
khang gsar zhabs drung rdo rje 'dzin pa ngag dbang bstan 'dzin snying po/ /phan bde mkhan rin po che ngag dbang mkhas grub rgya mtsho/ /klu lding mkhan chen shar chen 'jam
dbyangs thub bstan lung rtogs chos kyi rgyal mtshan/ dpal sa skya'i lha khang mkhan chen 'jam dpal bzang po/ /khang gsar 'brug pa mkhan rin po che ngag dbang yon tan
rgya mtsho/ khang gsar mkhan po ngag dbang mkhyen brtse thub bstan snying po/ /thar rtse mkhan chen ngag dbang bsod nams rgya mtsho/ /na lendra bco brgyad khri chen ngag
dbang mkhyen rab thub bstan legs bshad rgya mtsho/ /bla ma dge 'dun rin po che/ na lendra'i bshad grwa'i mkhan po bla ma ngag blo rin po che/ rta nag mkhan chen mi pham ngag
gi dbang phyug /sa skya mkhan po sangs rgyas bstan 'dzin/ mdar grang chen mkhan po kun bzang la sogs pa mkhas btsun bzang po'i dpal mnga' nam mkha'i skar tshogs ltar
mang du byon pa rnams kyis lam 'bras/ sgrub thabs/ rgyud sde kun btus rnams nyams bzhes 'chad spel gyis bstan pa rin po che bskyangs dang skyong bzhin pa'o// //ces pa 'di
ni bod ljongs su bstan pa rin po che nyams nyes chen por gyur pa'i stabs/ 'di phyogs su'ang lam 'bras kyi dpe rgyun ha cang dkon pa thugs kyis bzod par mi mnga' bas skyabs
khri bdag chen rdo rje 'chang chen po mchog gis thugs rje bla na ma mchis pas bka' stsal bzhin/ ra spur dpal sa skya'i chos tshogs nas lam 'bras par bskrun mdzad skabs
rje bla ma rdo rje 'chang chen po'i rnam thar zhig bla ma brgyud pa'i rnam thar gyi gral du dgos gal che bar brten/ rje bla ma'i zhal slob rtsed gdong pa shrI ma na ma tis
brjod bya'i zin bris dang lha reg hin sgor bco lnga'i rten bcas bskul ba bzhin/ skul ba po'i zin bris la gzhir bcol rang nas kyang gang shes bsnan te/ mgon po gang gi
slob 'bangs tha shal ba tre hor gdong thog sprul ming ngag dbang theg mchog bstan pa'i rgyal mtshan gyis/ rab rgyal shing yos smin drug zla ba'i yar tshes bcu la 'phags yul
ldi li gsar par gus pas bris pa tshe rabs kun tu rje btsun bla mas rjes su 'dzin pa'i rgyur gyur cig/ //dge'o//

